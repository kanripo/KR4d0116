# -*- mode: mandoku-view; -*-
#+TITLE: 樂靜集
#+DATE: 2015-08-24 23:55:06.880593
#+PROPERTY: ID KR4d0116
#+PROPERTY: BASEEDITION WYG    
#+PROPERTY: JUAN 卷二十九
<pb:KR4d0116_WYG_029-1a>¶
欽定四庫全書¶
　樂靜集巻二十九¶
　　　　　　　　　　　　宋　李昭玘　撰¶
　　吳彦律墓誌銘¶
公諱琯字彦律累贈太師中書令諱文祐之曽孫将作¶
監致仕累贈金紫光禄大夫太師諱懷徳之孫資政殿¶
大學士贈太師封秦國公謚文肅諱奎之子母趙氏追¶
贈冀州太夫人繼母張氏累封鄆州太夫人亡家北海¶
<pb:KR4d0116_WYG_029-1b>¶
自文肅葬汶後為汝人公以文肅遺表恩補将仕郎祕¶
書省正字既冠調監徐州酒稅元豐官制行改承務郎¶
監鄒鎮有巨盗過境上聞公仁而愛人相戒不可犯束¶
手以去就遷承事郎㑹哲宗登極遷承事郎權齊州長¶
清縣地大事叢素難治吏以公貴人子頗易之公漫不¶
省前此囚繫累月不决一日躬自引訊量罪傅法隨决¶
遣之牢户一空旦視事訟者喧沓塞堂下渉筆批解人¶
得其情呌抃岀縣門去吏惴惴負壁立無敢旁睨舊令¶
<pb:KR4d0116_WYG_029-2a>¶
玩弛積弊頺委具條目戒告凡警偷束姦直寃䘏隠先¶
後張下人畏之如神號曰日新父老至今思之丁母夫¶
人憂免䘮遷宣義郎簽書䕶國軍節度判官公事張太¶
寕提㸃陜西刑獄人憚其嚴州縣望風求勉既至檢法¶
官通判河東令皆以病告公獨舉一府事比次酬對各¶
有條理太寕嘗駁部中具獄委公審閲公曰以人命迎¶
上官指顧如幽責何力分明之張始大悟即日表薦于¶
朝資政蒲公宗孟知府事以前執政自重操下甚急凡¶
<pb:KR4d0116_WYG_029-2b>¶
參佐治事湏晨入暮歸公曰吏奉公無曠不得恤其私¶
情未安也欲移病去使者重其節使按事他郡蒲去乃¶
還終不為屈檢法官倚文生事侵詆府屬嘗語人曰萬¶
一案牘岀入不當法意必摘聞上公寄聲謝之曰律令¶
餘事爾輕重自有理何至失入如以岀得譴無悔也府¶
有疑獄公岀力平反人謂不寃亦不自為功資政范公¶
百禄繼至每付以綱紀公才髙尤務大體嘗請於范公¶
曰府所以督縣也令偷脱避事屡求决於府府為追呼¶
<pb:KR4d0116_WYG_029-3a>¶
以擾鄉部是守常代令治也當戒諸邑各事其事毋故¶
不警以自幸更有罪移令痛懲之范行其言境内大治¶
以通直郎通判保徳軍今皇帝即位以恩轉奉議郎賜¶
五品服遷承議郎通判永寕軍民有訟財者躁狠失辭¶
當置于法公命易牒責其償以出是時河北方更制樓¶
櫓公獨請樞府願少緩期責庻益堅乆遷朝奉郎大觀¶
元年年五十四上書請老乃以本官致仕公少有大志¶
剛梗喜有為欲卓卓自見於世嘗上書論河東轉輸便¶
<pb:KR4d0116_WYG_029-3b>¶
糴利害皆天下大計於書無所不讀論歴代治亂纚纚¶
不倦至古人氣節不撓處輙抵掌歎激為文渾厚敏給¶
雅自好亦不茍作撰南郊大禮賦典䴡雄富人皆稱之¶
嘗有郡太守喜文士登樓燕集曰快哉此風屬公聨賦¶
辭氣警㧞一坐盡傾終身不求人知以義自信雖聲齖¶
不合裕如也所與遊皆一時名卿交口稱薦宜偹獻納¶
退處閭巷不登公門不道官府事客至酌酒賦詩隨意¶
取適悠然終日退而窺其私則蔬食不充不以為病王¶
<pb:KR4d0116_WYG_029-4a>¶
氏寡姊寝疾累年以亡奉養送終無一不具又買田以¶
活其孤中外有不能自存者多頼公以濟八寳覃恩遷¶
朝散郎又詔許致仕官得再仕諸公欲強起公稍治資¶
産以託身後公曰呉氏世清約自文肅公貴未嘗買屋¶
以居獨有故書在乃亡業田也食於斯足矣不然徒為¶
人書劵爾性至孝自奉甚薄祭享之具尤務豐潔晚年¶
不堪事必扶力薦酌率子弟執禮唯謹同時僚友多在¶
髙位未嘗叙契濶有就見者送迎如平日或誚其太簡¶
<pb:KR4d0116_WYG_029-4b>¶
公曰彼以知我故來今吾亦故吾也復何貶焉忽夣文¶
肅公曰汝睂目踈秀隂徳在人已而得疾即以後事&KR0346;¶
諸子且曰先公有大功于王家不幸年不得下夀小子¶
庸弱不能紹發緒餘茍免罪戾而過先公之年瞑目奚¶
憾病再閲月起居如平生至歛手足不亂以政和四年¶
十一月戊寅終于正寝享年六十一五年正月丁酉葬¶
於東阿縣魚山鄉孟柵村文肅公之兆次公有文集二¶
十巻室人吕氏先公五年卒賢而有禮法公所恃以為¶
<pb:KR4d0116_WYG_029-5a>¶
助者多矣八男子紹京兆府法曹叅軍早卒結将仕郎¶
繕文林郎給通仕郎絅緬綡縯一女適射法令張子定¶
孫男女十有八人公善教子簡嚴有法度結給繼以經¶
術擢第繕絅綡貢辟雍其餘子與孫皆幼有立余嘗聞¶
自昔有隂徳者必得其報至髙其門以待信不虗矣公¶
之餘澤固未艾也将葬結以状來求銘為之銘曰¶
士以學行志則愛日不謀其身維以始卒我車旣堅服¶
馬云邁中道而休亦保我載有徳在人而命不厚惟徳¶
<pb:KR4d0116_WYG_029-5b>¶
不亡乃自為夀譬彼嘉谷既種其實生之又生百世之¶
食有蕃子孫克配其澤山囘水長於此歸魄¶
　　傅主簿墓誌銘¶
君諱思齊字至之逺祖良弼仕唐歴沂州刺史其先清¶
河人皇朝初遷徐州豐縣又遷覃州魚臺今為魚䑓人¶
曽祖贍教授鄉里祖圗隠居喜浮屠學父永錫以治産¶
起家三世皆不仕君永錫之次子也樂易有常行好義¶
甚篤與人乆而益親人以善事歸之會河决澶淵經費¶
<pb:KR4d0116_WYG_029-6a>¶
未給君曰畎畆不忘君卜式獨何人㦲因輦薪芻千萬¶
願濟其役朝廷嘉之授太廟齋郎調劔州梓潼縣主簿¶
以母老無壮子弟就養不赴未㡬母卒號毁屡絶㡬不¶
終䘮服既除或勸從仕君曰家世仕族不幸緒業中墮¶
轉而為民吾志學無所成且復孤弱無力起門户嵗時¶
徭賦吏作威特檄詬呼當関不置竊耻之今日舉手板¶
長揖縣令史過庭下無或睥睨子弟去丁籍免給事公¶
上自幸多矣不願仕也家君無奔走自効猶能坐里門¶
<pb:KR4d0116_WYG_029-6b>¶
勸人為善裨風教萬一無茍也元豐間大河復溢横流¶
入東部邑有舊防連絡數十里吏玩不治垝缺非一水¶
将至居人大恐編木浮甕逃死甚急君部家僮數十人¶
荷畚鍤號之而趨從者如雲面水衝立舉杖指呼人百¶
其力不數時完塞隠然無虞脱良田數千頃老㓜遮君¶
拜道上曰微君之賜廬舎家墓盡為江湖吾将鼓鬛而¶
遊矣願以功聞上君曰守望相助不敢不勉今日之幸¶
天也吾何預紹聖間将舉大父葬事考卜既宜而地並¶
<pb:KR4d0116_WYG_029-7a>¶
山行徑窘澁方秋成不敢轥民田岀入父老知之遽請¶
君曰同社小人飲君之惠為乆今逺日将至不能委拱¶
把粟為挽翣除道是無義也惟便宜自擇復戒僮奴曰¶
異日無得縱放馬牛踐塋域百歩無得輙入中林弹射¶
至今松檟修欝過者曰此必傅氏阡也合一門百口資¶
産稍立不以豢養敗子孫即所居闢十数楹左右圗史¶
命布席危坐執經誦習以厚隨計上玷奏籍一名歸過¶
閭巷吾當以一尺之面見鄉人此其志也邑人不甚喜¶
<pb:KR4d0116_WYG_029-7b>¶
儒患無以倡之距居數里有馬先生之祠人莫知其為¶
東漢融也君齊潔汛掃具樽爼躬薦獻羅諸兒拜庭下¶
觀者如堵退而嘆曰先生以髙才博洽為世儒宗今敝¶
里獨無其人患不為爾後生聞之競警激日奮事業嶄¶
然自見者多矣奉職和育大理少卿王振姑之子也幼¶
孤老窮不能活振移書託君君為治居室料理生事衣¶
食以給育既長以女孫妻之賓州從事王汝輔娣之夫¶
冐瘴死旅殯道傍乆不歸骨厚資遣其子行萬里扶柩¶
<pb:KR4d0116_WYG_029-8a>¶
以還四方遊士聞義而至者授館餼如在公府舉匕箸¶
堂上如集鳬鴈有所假求不以厚薄無倦窮冬大塞羸¶
老行乞顛踣衢路為屋收之薪火袽絮糜糗飲藥人與¶
之卒嵗得活者㡬百人晚益喜聚書好賔客&KR0346;庭榭茂¶
林修竹日渉成趣酌酒笑語無虗日天章閣待制李公¶
師中自汝徃來屢從宴飲嘗有詩曰門無俗客盡清隂¶
家有藏書敵萬金益稱其雅尚户部侍郎馬公㸃與君¶
同郡平昔甚歡既貴君不為俯仰相遇如布衣時後其¶
<pb:KR4d0116_WYG_029-8b>¶
子以訃聞馬公歎曰自爾輕施重義樂於為善與人無¶
間不易得如此人矣治門内謹約束無寸紙一辭千縣¶
令與人情義明白人亦不忍欺鄉隣有鬬訟先質於君¶
判可否為解譬以理徃徃毁牒而去嗚呼信可謂一鄉¶
之善士矣元符三年九月三日以疾終於家享年七十¶
七娶宋氏先君十三年卒男六人偕舉進士攸将仕郎¶
徳州司理叅軍伸鄉貢新科明法价左侍禁你勅賜青¶
州助教佺鄉貢進士女六人長適宣徳郎呉彦次適鄉¶
<pb:KR4d0116_WYG_029-9a>¶
貢學究閆友直次適進士李袞次適進士李郊次適通¶
仕郎陳壬次適登仕郎向澐孫男十人激洵洙深漸洄¶
沂濤洞皆舉進士孫女十人皆歸士族曽孫十三人尚¶
幼徳善之報方逶迤衍慶未易量也将以政和四年七¶
月十二日葬於魚䑓縣髙平鄉東單村之原佺以状來¶
乞銘於予為銘曰¶
士不茍作或以見已所願既薄求可而止善善及人何¶
必曰仕身則不酬惟後人之祉¶
<pb:KR4d0116_WYG_029-9b>¶
　　吕正臣墓誌銘¶
君諱規字正臣世為兖州萊蕪人曽祖日新故任駕部¶
員外郎祖旬教授鄉里故不仕父孜故任淄州司法叅¶
軍妣楊氏君性嚴重簡黙若不可親者人樂與之交事¶
父母盡愛以順待其兄内外無間言博學工文不專記¶
誦務曉大意此所聞大槩嘗為人稱重者竊考其状叅¶
以本末信乎一鄉之善士也司法君棄養門内㡬百口¶
飲食被服滋窘一日兄弟合食堂上議所以託君獨進¶
<pb:KR4d0116_WYG_029-10a>¶
曰斯事不敢以詒兄憂請任其責稍經理生事異日餬¶
口四方棄廬舎去墳墓妻子流散復何面目望魯東門¶
乎乃募工徒斬木鍛鐵制器利用視他工尤精宻人人¶
予一已獨予三人岀取三我獨取一凢東州之人一農¶
一工家㸑户禦其器皆吕氏作也㑹官議收攉君盡其¶
齊量作程利害嬴約一切并歸之語其族曰吾家世儒¶
學非殖貨者方禍至艱急日計不支倒行逆施何暇擇¶
去就昔一䟽食今兼肉矣昔嵗無褐今重裘矣祭祀以¶
<pb:KR4d0116_WYG_029-10b>¶
時嫁娶如禮賔至有館有餼可以言義時也不爾使後¶
生軰貪得争利挾氣犯法前日之積正為獄吏資爾因¶
太闢館舍要致一時名士與羣從游以經術講習稍預¶
鄉舉鄉人貧病不能岀門户婚葬失其時四方遊士顛¶
頓道路不得歸力振翼之一日忽得疾子弟左右侍告¶
曰汝知所學又知所以為善矣羙名髙爵行可自知吾¶
少也困賤事為力不暇比幸栖遲田里庶㡬見汝軰冠¶
盖入吾門時有顯者來布衣無憾嗚呼嵗不我與吾今¶
<pb:KR4d0116_WYG_029-11a>¶
徃矣東臯有黍亦既播之汝食汝收惟力無惰元符三¶
年五月十八日終于正寝享年四十八君先娶王氏兖¶
州朝散郎天錫之女先君十一年卒繼室閻氏濟州承¶
議郎仲約之女男三人長曰黄中秉義郎前淄州長山¶
髙苑两廵檢次早卒次師中縣學生女二人長適郡貢¶
武士孔盤次適鄉貢進士梁元忠孫男二人曰澄曰淳¶
孫女三人在室政和六年十一月十三日葬于萊蕪縣¶
朱郭村孝婦原師中來乞銘其墓為之銘曰¶
<pb:KR4d0116_WYG_029-11b>¶
士不世官或窘家食養祭不供惟子之責厥初艱憂承¶
父之蠱我幹我謀乃復用裕数粒量帛不資其餘他人¶
阨窮温飫與俱好義則榮知足不辱磨之友師俾自求¶
福富貴利逹天寔為之詔爾後人亦既有詒¶
　　宋故益州路諸州軍水陸計度轉運使直史館¶
　　䕶軍賜紫金魚袋贈尚書工部侍郎李公神道¶
　　碑¶
公諱某始系岀隴西成紀後為齊州金鄉人曽祖某祖¶
<pb:KR4d0116_WYG_029-12a>¶
某襲儒服恬晦不仕父某閒居讀書教授鄉黨子弟無¶
求於人人敬其有徳累贈度支郎中公即度支之長子¶
也幼聦警篤學有大志初七嵗日持一巻書置几上若¶
有所思羣稚戯走不顧未晡已黙記数百言或問之頗¶
曉大意度支異之曰大吾門必此兒也景徳三年以明¶
經中第釋褐為陳州司户叅軍未幾丁度支憂終䘮再¶
調沂州沂水尉舉進士試禮部偶不如格公曰學行之¶
上也安用虗名遂棄塲屋以祖母䘮去官服除授開封¶
<pb:KR4d0116_WYG_029-12b>¶
府考城縣主簿嵗大飢朝廷貴尹擇良吏賑給尹状公¶
治行應㫖公躬行饘粥授病者以藥朝暮數問勞如其¶
家人得活者數千人相率謝公曰父母生我能脫吾死¶
者主簿也世為牛馬以償不稱感泣再拜公卿間由是¶
知公有仁術可用薦充大理寺詳㫁官每議獄必平心¶
定氣審閲數十然後䴡法法一定慘惻終日得從輕議¶
喜見顏色暇日一切罷造謁惟學是務客至相與論天¶
下事纚纚然忘倦皆愛其有廟廊之器而不知其為法¶
<pb:KR4d0116_WYG_029-13a>¶
吏也祥符中朝廷無事四方奏符瑞上方喜弄翰墨圗¶
繪太平公作祥源觀賦夸䴡詼詭放蕩排騁幾数千言¶
卒之以法度并奏䟽以獻上喜納之改太子中書通州¶
判棣州知逹州事並山無井負致良苦公破竹架䨥泉¶
注城中人不病汲㝷遷萊州膠東之士喜誦數略文義¶
公召郡之秀民日與講解執經坐堂上者滿席因奏増¶
嵗貢朝廷從之自是萊之學者數倍他郡有大姦李翼¶
挾貲長雄肆奪為不法隂拾吏短長掣其手使不得鈎¶
<pb:KR4d0116_WYG_029-13b>¶
擿一日潜縳致庭下件責其罪黥竄逺方人聞之舉手¶
加顙嘆公神明嵗終考課第一撰天聖䇿要四十篇奏¶
於朝其言感慨切直中事情愿急世用五榖絲枲以治¶
飢寒仁宗愛其才召試舎人院賜進士第改屯田員外¶
郎提㸃成都府路州獄代返擢三司度支判官上殿賜¶
金紫出為江西路轉運使夏賊擾邉調度方窘公以本¶
道羡錢二十萬助軍費賜詔奨諭移淮南未行徙兩浙¶
數月除成都路遷工部郎中直祕閣㑹雅州有巨獄罣¶
<pb:KR4d0116_WYG_029-14a>¶
捝數十人吏滋不决公夙駕馳險行五日至屬道已感¶
病至之日遂卒享年五十九公為部使者務從大體去¶
苛急訊獄平恕不喜深致人罪而示已精明治財有本¶
未嘗操智數掊克以歛民怨前後兩使蜀人狎其愛訃¶
聞官吏慟泣居民為之罷市公以愷悌待物而處已莊¶
重故人樂其易親而畏其不可犯薦吏幾三百員始疑¶
其濶略無節後自州縣躐羙官班班有名績時論稱其¶
知人居家清儉不妄笑語不飲酒俸廪所餘不以入門¶
<pb:KR4d0116_WYG_029-14b>¶
内周乎族姓之貧者助其嫁娶平生嗜好一寓之墳史¶
有餘力必論事著書不以世不知自廢古今之治亂聖¶
賢之岀處強國义人治身修性其言易知與道同貫至¶
於渉世應事得䘮悲樂吟咏情性發於所感寛而不廹¶
樂而無怨有古詩人之作焉凢論䇿章奏為巻若干雜¶
文古風律詩為巻者若干櫝而藏之異日諸子白大人¶
請治資產公推櫝示之曰懐此待價利不貲能行吾言¶
當如吾不負汝後三十年子孫涖官行已皆有能名通¶
<pb:KR4d0116_WYG_029-15a>¶
朝籍者二為郎者三舉於鄉者連以文藝中第公之言¶
益騐一時名士大夫遊公之門者多在髙位范蜀公鎮¶
石公揚休皆布衣時從公講學後致身禁從為時名臣¶
公獨奔走四方以死命也以某年月日葬公於某之原¶
公娶扶風馬氏宜家有令徳先公四年卒男四人長曰¶
羣終國子博士次曰安郊社齋郎早亡曰兟右朝奉郎¶
知成州曰衆終右承議郎女一人早亡孫男十六人公¶
夀公度並終虞部貟外郎公約監處州松陽縣髙亭塲¶
<pb:KR4d0116_WYG_029-15b>¶
公淵公裕舉進士公祐以進士中第萊州莱陽主簿皆¶
卒公濟進士岀身隰州隰川縣尉公立公忠公才公敏¶
未仕孫女十人長適秦州司理閭丘珪次適晁損之次¶
適張斁次適卞之羙次適劉師文皆舉進士次適廣濟¶
軍定陶主簿崔翰次適隰州司法魯永安次幼朝奉君¶
状公行事求文於某晚進竦聞緒餘敢不從命謹考次¶
先後為之銘曰¶
士孰不學寡見淺聞富㢤李公涵養有源取之其身經¶
<pb:KR4d0116_WYG_029-16a>¶
世道民器大用狹而感子言嵗不我與遺諸子孫餘波¶
渾淪仕學滿門左陽之西為公兆阡人望松檟正其衣¶
冠死亦腐骨其人若存命也不厚徳名則尊始終業履¶
有考斯文大書端首以覺後人¶
　　張純臣墓誌銘¶
君姓張氏諱仲原字純臣濟州鉅野人累世隠徳不仕¶
自君之父鼎始應科舉以行義聞君生數嵗學為文章¶
時有動人語諸老先生多稱之嘗夜讀書不寐其母為¶
<pb:KR4d0116_WYG_029-16b>¶
起滅燭戒之曰汝父饒於財獨一男子當資取如意無¶
自苦君曰學在致禄将以顯親也願從其志既冠舉進¶
士隨計上試禮部不中居家治館餼厚禮知名士問學¶
日益髙明父得疾累年晝夜憂不交睫旣棄養盡哀毁¶
瘠終䘮不窺門内一日盡舎其科舉所學慨然嘆曰禄¶
不逮親吾將何求宜從吾所好即其居東南闢地種松¶
竹中為大堂環壁架書邀致儔好論說終日時載酒相¶
勞酒酣賦詩人競吐竒弹珠投璧磊落相射以此為樂¶
<pb:KR4d0116_WYG_029-17a>¶
人亦從之不厭也河朔大荒民流亡委幼弱道上君悉¶
養於家飲哺澣沐與家兒等方春物色父母歸之餓者¶
踵死枕藉相屬募人歛收藏以大冡羅食物弔饗之召¶
浮屠氏用其法呪誦解祓以絶祟厲士貧乏無所依飲¶
食居室隨所須必具間假求折劵不問至有閲嵗月不¶
能去者敬勞如初平生好聚書不計所償掇拾數千巻¶
指以示諸子曰吾為汝曺得良産其利不貲非金玉守¶
無替汝力晋魏以來迄于今以詩名世者凢百餘家徃¶
<pb:KR4d0116_WYG_029-17b>¶
徃成誦至啟手足時口不能吟猶躡躡自喜所為詩僅¶
五百篇刻意杼柚非一日故雅䴡清逺多古人不到處¶
嗚呼可謂一鄉之良士也元符三年五月十七日以疾¶
終享年五十鄉人皆傷之先有治命語家人曰吾先君¶
欲改卜髙原葬我大父未幾寢疾泣以付我嘗恐奄忽¶
負先君語為恨無窮不幸疾苦逮今彌年甫畢大事若¶
有神助死生命也又何憾焉娶錢氏武肅王之曽孫治¶
内有法後君五年而亡子男五人曰紳三班借職曰詢¶
<pb:KR4d0116_WYG_029-18a>¶
曰績曰綱鄉貢進士曰紹女三人長適鄉貢進士翟光¶
弼次適鄉貢進士王彤一在室諸孫二十二人男曰彦¶
輔彦忠彦正彦和彦逺彦常彦聖彦誠彦珪彦囘彦覺¶
彦臨彦能女九人並㓜崇寕四年十二月二十一日葬¶
於吕村諫議鄉之原并錢氏祔焉從先兆也昔君之父¶
就養孑立無他昆弟遊膝下逮君年未四十子孫已十¶
數人嵗時拜堂上鴈行進退士族相語以為盛事初閒¶
居不復筮士有相好者告曰君才過人兾及壮時㧞身¶
<pb:KR4d0116_WYG_029-18b>¶
取髙位何為冺沒閭巷笑而不答後鄉人去仕官奔走¶
四方稍稍重名爵憂&KR0629;疾病其甚者顛頓流落殆不能¶
活妻子君方幅巾林下嘯吟傲睨較其利害得䘮然後¶
服君之髙大父以貲其家獨君數散施寖失生事家人¶
為憂益自信甚篤自君之卒子孫皆力學執經庠序者¶
數人其一升辟雍為貢士借使昔日侈居養無一毫惠¶
善及物士大夫過門不入後生軰無所睹聞庸庸怠惰¶
至於辱身敗門户不能如今日自好無疑此又知其賢¶
<pb:KR4d0116_WYG_029-19a>¶
於衆人逺矣將葬其子紳來乞銘於予予與君晚同塲¶
屋君之父又兄弟遊也知君尤詳為之銘曰¶
有羙斯人兮好脩滔滔不願浮我舟館餼奉客日與遊¶
圗書潤屋後世謀起羸掩露吾隠憂黄金禍人無乆留¶
千首不見東諸侯從吾所好非所求天寔抑之夫何尤¶
有泉在淵滿則流前日種耘後日收魚岡之蔵其可休¶
　　仁夀縣君藺氏墓誌銘¶
夫人姓藺氏其先開封人左藏庫副使宗道女嫁供偹¶
<pb:KR4d0116_WYG_029-19b>¶
庫副使木公封仁夀縣建中靖國元年十月十五日卒¶
於寢舎享年七十一夫人性明慧遇事有識取乎中義¶
動有儀矩閨門内外雍容調一而無間言事其夫尤敬¶
未嘗忤辭色木氏族大無世貲夫人既歸於其家婚姻¶
之助岀奩中物無一毫吝嗇踈服之貧者撫存尤渥不¶
繼輙脱簮珥與之察其意得而後已供偹君方謀葬考¶
妣不幸病且卒夫人曰人子之恨莫大於此使長夜不¶
瞑者未亡人之罪也傾其簏為錢二十萬卜得其地於¶
<pb:KR4d0116_WYG_029-20a>¶
祥符縣栢榆之原奉姑舅以葬并其夫從之負土徒跣¶
以助封築行路嗟惻平居岀納有度儉以自處冠婚祭¶
祀飲食服用不謀於人而皆以時具仕者厲於官學者¶
強於業女即其工婦修其職舂㸑之賤各運其勞而不¶
知化嗚呼夫人之徳可謂賢矣不幸長子早卒哭之甚¶
哀寝疾累月越明年秋疾作如故召諸子促致䘮具親¶
舉佛事衣衾之制手自紉綴疾寖極告諸子曰吾嫠居¶
守節幾二十年綱紀家事一日必葺惟恐貽乃父地下¶
<pb:KR4d0116_WYG_029-20b>¶
憂汝等方壮而立且復有子矣吾順化無憾然克孝克¶
和以續厥宗猶有望於汝也言竟而逝以其年十二月¶
二十六日舉其柩歸於供偹君之壙禮也子男四人長¶
曰彦輔右侍禁監鄆州都作院先夫人卒次曰彦國彦¶
常彦弼皆舉進士女一人適右班殿直杜士宣孫男三¶
人曰詵曰諤曰說皆幼孫女六人長適三班借職路扶¶
次適進士柴貽序餘在室余事夫人為小功尊而䝉愛¶
尤厚知本末甚詳故為之銘曰¶
<pb:KR4d0116_WYG_029-21a>¶
夫人之徳寔母婦師内明外正不介以私於義能果霈¶
然克施孤嫠立家有養有歸所願既獲知死不疑木世¶
風顯迨今則㣲惟徳可作祉禄具依尚爾後人勿替爾¶
思¶
　¶
　¶
　¶
　¶
<pb:KR4d0116_WYG_029-21b>¶
　¶
　¶
　¶
　¶
　¶
　¶
　¶
　樂靜集二十九¶
